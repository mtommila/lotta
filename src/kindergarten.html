<html>
<body>
<h1>Ullakon salaisuus -seikkailu</h1>
<p><strong>Lotan mummolan pimeällä ullakolla on vanha matkalaukku, johon kukaan ei ole saanut koskea. Kenen tuo matkalaukku on ja mitä siellä on sisällä? Kiivetkää ullakolle Lotta-tytön kanssa ja selvittäkää yhdessä Ullakon salaisuus lapsiryhmänne kanssa. Apureina teillä on lisäksi ullakolla asuvat Harmonia-Hiiri ja Oodi-Orava. </strong></p>
<p><br /><br /></p>
<p>Lähtekää mukaan selvittämään, mikä Ullakon salaisuus on. Samalla tavoitteena on tutustua ja oppia asioita mm. Suomen historiasta, perinteistä ja kulttuurista erilaisten toiminnallisten tehtävien kautta, joita voitte yhdessä tutkia, suunnitella ja toteuttaa kaikkia osallistaen.Tämän tehtävävinkkipaketin ideoinnin tavoitteena on ollut huomioida mahdollisimman paljon laaja-alaisen osaamisen eri osa-alueita. Paketista löytyy kolme eri osiota (päiväkoti, ala- ja yläkoulu) , joiden tehtävät on suunnattu eri ikäryhmille. Kaikista osioista voi vapaasti valita tehtäviä omaan opetukseen.</p>
<p><mark>Viiden osion lopusta löytyy lisäksi kooditehtävä. Koodin ratkaistuasi paljastuu lopulta Ullakon perimmäinen salaisuus. Järjestäkää selvittämänne koodikirjaimet niin, että niistä muodostuu sana. Laittakaa tämä sana matkalaukussa olevaan koodille varattuun kohtaan.</mark></p>
<p><strong>TARINAN ALKU -PAMPULAN TEKSTI</strong></p>
<p><mark>Lotta on tullut mummolaan lomalle. Mummo pyytää Lottaa harjoittelemaan soittoläksyjä sillä aikaa, kun käy itse kaupassa. Lotta kuulee, kuinka ulko-ovi kolahtaa kiinni. Hän on nyt yksin. Vai onko..? Ullakolta kuuluu yhtäkkiä pientä rapinaa. Lottaa on kielletty menemästä ullakolle yksin. Mutta hänestä tuntuu, kuin jollakin olisi hänelle asiaa. </mark></p>
<p><mark>“Aivan kuin joku kutsuisi minua”, Lotta pohtii itsekseen. Hän epäröi hetken, mutta lähtee sitten varovasti kiipeämään ylös ullakolle johtavia portaita. Ullakolla on hämärää. Äkkiä nurkassa vilahtaa jotain. “Kuka siellä?”, Lotta kysyy peloissaan. “Me täällä, Harmonia-hiiri ja Oodi-orava!” kuuluu nurkasta pieni ääni. Esiin tulevat pieni harmaa hiiri ja ruskea orava. Ne kiipeävät vanhan matkalaukun päälle. “Kuka sinä olet? Tehdäänkö yhdessä jotakin kivaa?”, Oodi-orava kysyy innokkaasti ja jatkaa. “Haluaisitko selvittää kanssamme ullakon salaisuuden?” </mark></p>
<p><mark>Harmonia-hiiri ja Oodi-orava osoittavat matkalaukkua, jonka päällä he seisovat. Lotta katsoo laukkua, ja muistaa mummon sanat: “Ullakolla olevaan isoisoäidin matkalaukkuun ei saa koskea!” Lotta on utelias, ja salaisuudet ovat aina kiehtoneet häntä. Siksi hän ei voi vastustaa eläinten ehdotusta. Eläimet kysyvät, onko Lotalla avainta lukittuun matkalaukkuun. Lotta muistaa, että eteisen seinällä olevassa avainkaapissa on pieni, ruosteinen avain. “Taidanpa tietää, missä se on”, sanoo Lotta ja kipaisee alakertaan. </mark></p>
<p><mark>Hetken päästä hän palaa ullakolle avain kädessään. Kädet täristen Lotta työntää avaimen ruosteiseen lukkoon, ja kääntää sitä varovasti. Kuuluu pieni naksahdus ja lukko aukeaa!!! Lotta ja eläimet nostavat jännittyneinä matkalaukun kannen. Tästä alkaa matkalaukun salaisuuden selvittäminen!</mark></p>
<p><strong>Päiväkodin Ullakon salaisuus -seikkailu alkaa tästä: (tämä lause tulee matkalaukkuun yhteen klikkauspompulaksi) =&gt;aukeaa sivu, jossa hahmot ja hahmotehtävät sekä alkutarina</strong></p>
<p>Ennen seikkailuun lähtöä jokainen voi luoda itselleen oman matkaoppaansa tai matkakaverinsa. Vain mielikuvitus on rajana, kuinka hahmot voidaan toteuttaa ja koristella. Hahmoiksi voit valita Lotan, Oodin tai Harmonian, tai sitten keksiä itse jonkun ihan oman. <br /><br /> Hahmoja voi valmistaa:</p>
<ul>
  <li>piirtämällä</li>
  <li>maalaamalla (laminoimalla ne kestävät paremmin käyttöä)</li>
  <li>askartelemalla (2- tai 3-ulotteisesti mm. savesta, pahvista, wc-rullista, luonnonmateriaaleista)</li>
  <li>ompelemalla (huovasta, kankaista, vanhoista sukista, sormikkaista ja lapasista)</li>
  <li>työstämällä puusta (vaneri + lehtisaha, lauta + saha, naulat, vasara + monimateriaalia koristeeksi)</li>
</ul>
<p>Ennen projektin alkua/seikkailulle lähtöä voi olla hyvä pohtia omassa lapsiryhmässä mm. seuraavanlaisia asioita:</p>
<ul>
  <li>Mieti, millaisen matkakaverin haluaisit ja tarvitsisit mukaasi tehtävien suorittamiseen? Miksi on hyvä, jos joku on mukana? Mitä turvallisuusasioita ja itsestään huolehtimisen taitoja olisi hyvä tietää ja osata? Mitä muuta ottaisit mukaasi, kun lähdet seikkailuun/ratkaisemaan tehtäviä? Mitä on otettava huomioon, ennen kuin pakkaa mitään mukaan?</li>
</ul>
<p><em>Tässä kohtaa keskustelua voi halutessaan laajentaa ylipäätään siihen, miten matkalle lähtöön pitää valmistautua.</em></p>
<ul>
  <li>Onko matkakaverillasi kenties joitain erikoisosaamisia tai -taitoja? Entäpä sinulla? Mitä taitoja sinulla on? Mitä taidot oikeastaan tarkoittavat? Miksi tarvitsemme erilaisia taitoja? Onko meillä jokin taito heti kun synnymme? Entä ennen sitä? Voiko taidon menettää?</li>
  <li>Onko taitoja, joita haluaisit seikkailun aikana harjoitella?</li>
  <li>Voit myös nimetä matkakaverisi ja miettiä, kuinka olet häneen tutustunut, löytänyt vai löysikö hän sinut? <strong>Meillä jokaisella on oma tarinamme, historia. </strong>Mikä on sinun historiasi?</li>
</ul>
<p>Näitä kysymyksiä voitte käsitellä ryhmässä haluamallanne tavalla, esim. keskustelemalla, saduttamalla, piirtämällä, liikkumalla, musiikin/laulujen avulla.</p>
<p>Pohtikaa ja päättäkää yhdessä myös, millä tavalla aiotte dokumentoida ryhmänne matkaa ullakolla.</p>
<p><mark>“Mikä tuolla matkalaukun pohjalla kiiltää ja kimaltaa?”, Oodi-orava ihmettelee. Oodi poimii kullanvärisen merkin käpäliinsä ja ihastuu siitä roikkuviin käpyihin. Yhdessä Oodi, Lotta ja Harmonia tutkivat matkalaukusta löytynyttä, hienoa korua. He pohtivat, mistäköhän Lotan isoisoäiti on tuollaisen kultaisen aarteen saanut.</mark></p>
<p><strong>Lotta Svärdin kultainen hiihto- ja kävelymerkki</strong></p>
<p><em>Aivan kuten nykyisinkin, myös Lotta Svärd -järjestössä katsottiin, että hyvä fyysinen ja henkinen kunto paransivat ihmisten terveyttä ja elämänlaatua. Liikkumista kannustettiin eri tasoisin kuntomerkein. Isoilla lotilla oli oma hiihto- ja kävelymerkki, jonka sai omakseen suorittamalla tietyn haasteen. Paras oli kultainen kävelymerkki, josta roikkui kolme kultaista käpyä.</em></p>
<p>(<a href="https://www.nostalgisetnaiset.fi/sananen-lottajarjeston-merkeista/">Sananen Lottajärjestön merkeistä... - Nostalgiset Naiset</a>)<br /><br /><strong>Pohdinta-/Tehtävävinkkejä:</strong></p>
<ul>
  <li>Suunnitelkaa ryhmässä yhteinen/jokaisen oma kuntomerkki. Mitä suunnittelussa tulisi ottaa huomioon? Esimerkiksi miten ja mihin se voidaan kiinnittää, mistä materiaalista, millä välineillä ja millaisin työtavoin sitä voidaan työstää ja toteuttaa? (<em>huom! monimateriaalisuus ja kierrätysmateriaalien hyödyntäminen</em>)</li>
</ul>
<ul>
  <li>Miten voit esimerkiksi tehdä näitä merkkejä?</li>
</ul>
<ul>
  <li>piirtämällä tai maalaamalla (laminoimalla ne kestävät paremmin käyttöä)</li>
  <li>askartelemalla (2- tai 3-ulotteisesti mm. savesta, pahvista, wc-rullista, luonnonmateriaaleista esim. punomalla heiniä/oksia)</li>
  <li>ompelemalla (huovasta, kankaista)</li>
</ul>
<p><em>Huom! monimateriaalisuus ja kierrätysmateriaalien hyödyntäminen</em></p>
<ul>
  <li>Miettikää yhdessä minkä liikuntataidon/-taitoja ryhmän lapset haluaisivat opetella.</li>
</ul>
<p>Mistä liikuntamuodoista merkin voisi saada? Esim. sisä- tai ulkoliikuntaradan suorittaminen, kantapäillä kävely, varpailla kävely, kuperkeikka, sovitun mittaisen reitin kävely/juoksu/hyppely.</p>
<ul>
  <li>Pitäkää päiväkodin muille ryhmille liikuntatuokio, jossa taitoa opetellaan, tai tehkää heille liikuntarata sisälle tai ulos jne.</li>
</ul>
<ul>
  <li>Pitäkää päiväkodin yhteinen ulkoilupäivä, jossa on erilaisia toimintapisteitä, joiden tehtäviä suorittamalla voi ansaita oman kuntomerkin.</li>
</ul>
<ul>
  <li>Toimintaradan/-tuokion voi pitää vaikka metsässä/päiväkodin pihalla ja pohtia, mikä liikuntamuoto siellä olisi se, josta kuntomerkin saa (luontoparkour, tasohyppelypeli).</li>
</ul>
<ul>
  <li>Antakaa lapsille “kotitehtäväksi” pitää kotona joku vastaavanlainen liikuntatuokio, josta sisarukset ja vanhemmat voivat ansaita omat kuntomerkkinsä. Lapset voivat päiväkodissa askarrella merkit valmiiksi.</li>
</ul>
<p>Tehtäviin voi liittää mukaan lähiympäristöä, luontoretkiä. Tärkeintä on huomioida, että kaikki pääsevät osallistumaan ja tekemään yhdessä ja erikseen, isommassa ja pienemmässä ryhmässä, omien taitojensa mukaan.</p>
<p><strong>KOODITEHTÄVÄ 1.: Minkä ison kirjaimen löydät merkistä?</strong></p>
<p><mark>Harmonia-Hiiren häntä viuhuu matkalaukussa. Se toivoo löytävänsä sieltä jotakin hienoa. Yhtäkkiä sen käpäliin osuu jotakin kovaa. Harmonia nostaa ja näyttää merkkiä Lotalle ja Oodille. Kaverukset tutkivat sitä yhdessä, ja miettivät, mikä merkin tarina on. Ullakon seinien raoista kuuluu naapuruston iloisia ääniä. Naapurit ovat yhdessä päättäneet maalata läheisen leikkipuiston välinevaraston.</mark></p>
<p><br /><strong>Lasten ja nuorten talkoot</strong></p>
<p><em>Vuoden 1943 kotirintaman talkoomerkki (Turun museokeskuksen lisenssi cc by nd-4.0)</em></p>
<p><em>Nuorten Talkoot oli vapaaehtoista toimintaa lasten ja nuorten keskuudessa. Mm. </em><a href="https://fi.wikipedia.org/wiki/Lotta_Sv%C3%A4rd"><em>Lotta Svärd</em></a><em> -järjestön pikkulottina toimi 40 000 tyttöä 8- ja 16-ikävuoden väliltä. Nuorten Talkoiden toiminta jakaantui talkootyöhön, keräilyyn ja säästötalkoisiin.</em></p>
<p>(<a href="https://www.lottasvard.fi/lottagalleria/lottajarjeston-jaostot/#!/kerays-ja-huoltojaosto">Lottajärjestön jaostot - Lotta Svärd - Verkkomuseo (lottasvard.fi)</a></p>
<p><strong>Pohdinta-/Tehtävävinkkejä: </strong></p>
<ul>
  <li>Pohtikaa yhdessä lasten kanssa, mitä tarkoittaa talkoot.</li>
</ul>
<ul>
  <li>Oletko sinä osallistunut joskus talkoisiin? Minkälaisia erilaisia talkootilanteita on olemassa/voisi olla?</li>
</ul>
<ul>
  <li>Suunnitelkaa yhdessä oma talkoomerkki.</li>
</ul>
<ul>
  <li>Mitä suunnittelussa tulisi ottaa huomioon? Esimerkiksi miten ja mihin se voidaan kiinnittää? Mistä materiaalista, millä välineillä ja millaisin työtavoin sitä voidaan työstää ja toteuttaa? (<em>huom! monimateriaalisuus ja kierrätysmateriaalien hyödyntäminen)</em></li>
</ul>
<ul>
  <li>Miten voit esimerkiksi tehdä näitä merkkejä?
    <ul>
      <li>piirtämällä tai maalaamalla</li>
      <li>askartelemalla (esim. kierrätysmateriaaleista)</li>
      <li>tutustumalla tietokoneen piirtämis- ja suunnitteluohjelmaan, jotka voi esim. tulostaa tarrapaperille tai liittää omaan portfolioon/Vasuun</li>
      <li>ompelemalla (huovasta, kankaista)</li>
      <li>taivuttamalla esim. metallilankaa</li>
    </ul>
  </li>
</ul>
<ul>
  <li>Keksikää joku talkoohenkinen työ tai toiminta, joka hyödyttäisi yhteisöä (ystävänpäivä-/pääsiäis-/joulukorttien tekeminen ja lähettäminen vanhainkoteihin, roskien kerääminen päiväkodin/vanhainkodin ympäristöstä).</li>
</ul>
<ul>
  <li>Miten talkootöissä voi huomioida kestävän kehityksen ja kierrätyksen? (Voitte käydä päiväkodin pelit/kirjat läpi ja korjata/huoltaa ne.)</li>
</ul>
<ul>
  <li>Pohtikaa yhdessä lasten kanssa mitä tarkoittaa keräily. Mitä se oli ennen? Mitä nykypäivänä voisi keräillä? Harrastaako joku keräilyä?</li>
</ul>
<p><strong>Lisätietoa Nuorten Talkoista:<br /><br /></strong></p>
<p><em>Nuorten Talkoiden toimintatapa oli laadittu kilpailulliseksi niin, että joka vuosi kerättiin pisteitä eri tehtävistä, ja syksyisin ahkeruudesta sai kullatun, hopeoidun tai rautaisen talkoomerkin. ”Romumuurahaismerkin” sai keräämällä 20 ehjää pulloa, ”talkoomuurahaismerkin” jos keräsi tietyn määrän jätepuita tai käpyjä autettavalle perheelle. </em></p>
<p>(<a href="https://fi.wikipedia.org/wiki/Nuorten_Talkoot">https://fi.wikipedia.org/wiki/Nuorten_Talkoot</a>.)</p>
<p><em>“Lottajärjestön keräystoiminta oli varsin monimuotoista. Tuottoisimpia keräysmuotoja olivat arpajaiset ja erilaiset myyntikampanjat. Lottajulkaisujen myyminen ja lehtitilausten kerääminen kuuluivat keräysjaoston vakiotehtäviin.”</em></p>
<p>(<a href="https://www.lottasvard.fi/lottagalleria/lottajarjeston-jaostot/#!/kerays-ja-huoltojaosto">Lottajärjestön jaostot - Lotta Svärd - Verkkomuseo (lottasvard.fi)</a>)</p>
<p><strong>KOODITEHTÄVÄ 2.: Mikä on merkissä näkyvän vuosiluvun kolmannen numeron ensimmäinen kirjain?</strong></p>
<p><mark>Naapurustossa on talkoot. Siellä pidetään juuri ruokataukoa. Makkaroita paistetaan, ja niiden ihana tuoksu leijuu ylös ullakolle saakka. Lotta löytää matkalaukusta vanhan vihon, jota selaa yhdessä Harmonian ja Oodin kanssa. “Ruisnäkkileipä”, lukee Lotta ääneen. “Tämähän on isoisoäidin vanha reseptivihko!” Lotankin vatsa alkaa kurnia.</mark></p>
<p><strong>Muonitus</strong></p>
<p><br /><em>Lottien näkkileipäresepti</em></p>
<p><em>“Syksyllä 1938 puolustusministeriön sotatalousosastolla suunniteltiin sodanaikaista taloushuoltoa. Suunnittelutyön edetessä huomattiin, että riittävän leipämäärän toimittaminen kenttäarmeijalle olisi mahdotonta, mikäli suurten leipomoiden toiminta häiriintyisi esimerkiksi sähkökatkosten vuoksi. Leivän leivonnan turvaamiseksi pyysi puolustusministeriön sotatalousosasto apua Lottajärjestöltä. Lotat leipoivat leipää ylimääräisten kertausharjoitusten ja talvisodan ajan. Esimerkiksi koko talven 1939 lottapiirit leipoivat leipää yhteensä 81.000 kiloa, alussa jopa 103.000 kiloa päivässä. Tämä valtava leivontaurakka suoritettiin palkattomana lottatyönä. Puolustusvoimat korvasi leivän leivonnasta tulleet muut kustannukset.”</em></p>
<p>(<a href="https://www.lottasvard.fi/lottagalleria/lottajarjeston-jaostot/#!/muonitusjaosto">Lottajärjestön jaostot - Lotta Svärd - Verkkomuseo lottasvard.fi</a>)</p>
<p><em>Pikkulotilla “muonitusjaostossa työ käsitti ruoan valmistamista, pöydän kattamista ja tarjoilun alkeiden opastusta”.</em></p>
<p>(<a href="https://www.lottasvard.fi/lottagalleria/lottajarjeston-jaostot/#!/pikkulotat">Lottajärjestön jaostot - Lotta Svärd - Verkkomuseo (lottasvard.fi)</a>)</p>
<p><strong>Pohdinta-/Tehtävävinkkejä:</strong></p>
<ul>
  <li>Pohtikaa yhdessä ryhmän kanssa Miksi ruokaa syödään/Miksi ruoka on tärkeää?</li>
  <li>Pohdinnan apuna voi käyttää esim. lautasmallia, jonka avulla voidaan keskustella eri ruoka-aineista (esim. liha, kala, maitotuotteet, viljatuotteet yms)
    <ul>
      <li>Askartele oma lautasmalli esim. leikkaamalla kuvia lehdistä, piirtämällä itse, muovailemalla taikataikinasta (Taikataikinan ohje löytyy helposti netistä) jne</li>
    </ul>
  </li>
  <li>Mistä ruokaa saadaan? Tutustukaa eri ruoka-aineiden reitteihin esim. Ruuan reitti -sivuilta:<br /><br /><a href="https://www.ruokatieto.fi/ruokakasvatus/ruuan-reitti-ruokakasvatusta-alakouluille">https://www.ruokatieto.fi/ruokakasvatus/ruuan-reitti-ruokakasvatusta-alakouluille</a></li>
  <li>Lisätään tähän ruuan reitti ihmiskehossa, miten vaikuttaa tms (Tuija etsii) Katso Heurekan sivuilta.</li>
  <li><a href="https://www.mtvuutiset.fi/artikkeli/tiesitko-naita-kiehtovia-faktoja-matkaa-ruoan-mukana-suusta-vessanponttoon-kiinnita-huomio-lopputulokseen/7948634#gs.sxnqcw">Ihmisen ruoansulatuselimistön toiminta: Tällainen on ruoan matka elimistön läpi - MTVuutiset.fi</a></li>
</ul>
<ul>
  <li>Mitä ruoka-aineita voi kasvattaa itse?
    <ul>
      <li>Seuratkaa jonkin helpon kasvin kasvua istuttamalla esim. härkäpapu/ohra</li>
      <li>Tehkää itse oma pieni kasvimaa (viilipurkkiin, pakasterasiaan tms).</li>
      <li>Kotona voi laittaa kaupasta ostetun ruukkusalaatin purkkiin kasvamaan.</li>
    </ul>
  </li>
  <li>Oletko itse laittanut ruokaa tai auttanut ruoanlaitossa tai leiponut jotakin? Mitä olet tehnyt? Kenen kanssa? Pohdintoja voit vaikka kuvittaa piirtämällä tai maalaamalla.</li>
  <li>Mikä resepti on? Mitä tietoa reseptistä löytyy? ( Esim. numeroita, kirjaimia, määriä, aikoja ja erilaisia ruuan käsittelytapoja) Mistä reseptejä löytää? Voiko reseptin tehdä itse? Voidaan pohtia tarpeen tullen myös mitä eroa on käsitteillä ruokaresepti ja lääkeresepti.</li>
  <li>Tutustutaan kotien ruokakulttuureihin esim. tuomalla kuvia/reseptejä kotien lempiruuista, kertomalla omia tai omien vanhempien ruokamuistoja jne.</li>
  <li>Mitä ruokailuvälineitä tarvitaan syömiseen? Miten pöytää katetaan? Mitä tarkoittaa pöydän kattaminen? Ruokailuvälineiden omat paikat kattauksessa.
    <ul>
      <li>Askarrelkaa omat ruokailualustat, joissa voi näkyä esim. ruokailuvälineiden paikat tai joitain ruokailua helpottavia kuvia. Alustat voi laminoida, jotta ne säilyy paremmin.</li>
      <li>Harjoitelkaa servettien taittelua. Mikä on servetti ja mikä sen tarkoitus on?</li>
    </ul>
  </li>
</ul>
<p><strong>KOODITEHTÄVÄ 3.: Mikä kirjain on reseptin toisen ainesosan viides kirjain?</strong></p>
<p><mark>“Lotta!”, huutaa Harmonia, ja nostaa matkalaukusta käpälillään nipun vanhoja kirjeitä. “Ovatko ne kirjeitä Joulupukille?”, kysyy Oodi. Lotta ottaa kirjenipun ja avaa niiden ympärillä olevan haalistuneen, sinisen silkkinauhan. “Kenttäpostia…”, Lotta lukee ääneen. Yhdessä ystävykset pohtivat, kukakohan kirjeet on isoisoäidille lähettänyt.</mark></p>
<p><strong>Kenttäpostia</strong></p>
<p><em>“Sotilaiden hyväksi tehty huoltotyö piti sisällään muun muassa pakettien ja tervehdysten lähettämistä, huoltotoimintaa sotasairaaloissa, viihdytystoimintaa sekä rintamamiesten puhdetöiden myyntiä.”<br /><br /></em>(<a href="https://www.lottasvard.fi/lottagalleria/lottajarjeston-jaostot/#!/toimistojaviesti">Lottajärjestön jaostot - Lotta Svärd - Verkkomuseo (lottasvard.fi)</a><em>)</em></p>
<p><em>“Sodan aikana pikkulotat järjestivät siirtoväen ja reserviläisten lapsille illanviettoja ja valmistivat heille lahjoja. He kirjoittivat kirjeitä ja joulukortteja tuntemattomille sotilaille ja lähettivät paketteja.” <br /><br /></em>(Pikkulotan leikit, Perinneleikit ry &amp; Lottamuseo, 2017))</p>
<p><em>“Toimisto- ja viestijaosto perustettiin sota-ajan tarpeisiin. Teknisillä aloilla tarvittiin paljon lottatyövoimaa, tavoitteena oli vapauttaa mahdollisimman paljon miehiä teknisistä tehtävistä rintamalle. Toimistolottia työskenteli sodan aikana muun muassa konekirjoittajina, toimistoapulaisina, kortistonhoitajina, kenttäpostitehtävissä ja kartanpiirtäjinä.”</em></p>
<p><em>“Viestilottien toiminimikkeitä oli muun muassa puhelunvälittäjä, radiolotta, kaukokirjoitinlotta ja salakirjoituslotta. Sotatoimialueella työskentelevät viestilotat oli yleensä sijoitettu varsinaisten viestijoukkojen viestipataljooniin.” <br /><br /></em>(<a href="https://www.lottasvard.fi/lottagalleria/lottajarjeston-jaostot/#!/toimistojaviesti">Lottajärjestön jaostot - Lotta Svärd - Verkkomuseo (lottasvard.fi)</a>)</p>
<p><strong>Kirje Airi-lotalta mummolleen</strong></p>
<p><strong>Pohdinta-/Tehtävävinkkejä:</strong></p>
<ul>
  <li>Pohtikaa ja selvittäkää yhdessä, miksi kirjeitä kirjoitetaan? Oletko itse kirjoittanut taikka saanut kirjeen? Mitä asioita tarvitaan, jotta kirjeen voi kirjoittaa ja lähettää? Kuinka kirje pääsee perille? Mitä eroa on esim. kirjeellä ja postikortilla? Voitte tehdä jokainen oman kortin, taikka kirjeen ja lähettää lapsiryhmän jokaiseen kotiin yhden kortin/kirjeen. Onnistuiko?</li>
  <li>Kuinka muuten voisi viestin lähettää? Voiko viestin lähettää samaan paikkaan nopeammin kuin tavallisen kirjeen postin kautta? Tehkää koe: Lähettäkää tervehdys samaan osoitteeseen kahdella eri tavalla ja vertailkaa saapumispäiviä/-aikoja.</li>
  <li><a href="https://www.lottamuseo.fi/jata-tervehdyksesi-lotille-ja-pikkulotille/">Jätä tervehdyksesi lotille ja pikkulotille - Lottamuseo</a></li>
  <li>Voiko posti kuljettaa muutakin kuin vain kirjeitä? Kuinka kauas voidaan postia lähettää? Minne haluaisit lähettää postia jos se olisi mahdollista? Mikä on kaukaisin paikka, josta itse olet saanut, tai johon olet lähettänyt postia?</li>
  <li>Selvittäkää, millä muulla tavalla viestejä on voinut ja voi nykyaikana lähettää ja vastaanottaa (esim. savumerkit, pulloposti, kirjekyyhkyt, sähkötys, tietokone jne.)</li>
  <li>Keksikää oma salakirjoitus.</li>
  <li>Askarrelkaa kortteja (esim. joulu/pääsiäinen) ja lähettäkää niillä tervehdyksiä lähialueen vanhainkoteihin vanhuksille tai lähipäiväkotiin.</li>
  <li><a href="https://www.postimuseo.fi/">Etusivu - Postimuseo</a></li>
</ul>
<p><strong>KOODITEHTÄVÄ 4.: Mikä kirjain on kellonajan ensimmäisen numeromerkin kirjoitetusta muodosta kolmas kirjain?</strong></p>
<p><mark>“Hui, mikä tuo on?”, Oodi huudahtaa pelästyneenä. Matkalaukun pohjalta heitä tuijottaa kaksi mustaa silmäaukkoa. Lotta nostaa matkalaukun pohjalta vanhan, kartonkisen naamarin. Hän asettaa sen kasvoilleen. Silloin myös Harmonia pelästyy, ja hypähtää Oodin tuuhean hännän taakse piiloon. “Miau”, sanoo Lotta nauraen.</mark></p>
<p><strong>Lupa mennä teatteriharjoituksiin</strong></p>
<p><em>“Pikkulotat kokoontuivat työiltoihin, joissa askartelun ja käsitöiden ohella luettiin ja laulettiin. Tytöt harjoittelivat ja esittivät omissa ja aikuisten iltamissa lauluja, näytelmiä ja runonlausuntaa.” </em></p>
<p>(Pikkulotan leikit, Perinneleikit ry &amp; Lottamuseo, 2017)</p>
<p>“...<em> pikkulotat järjestivät siirtoväen ja reserviläisten lapsille illanviettoja…”</em></p>
<p>(Pikkulotan leikit, Perinneleikit ry &amp; Lottamuseo, 2017)</p>
<p><strong>Pohdinta-/Tehtävävinkkejä:</strong></p>
<ul>
  <li>Keskustelkaa ryhmässä, ovatko lapset käyneet teatterissa? Mitä teatteri oikeastaan tarkoittaa? Minkälaisia erityyppisiä teatterimuotoja on olemassa? (esim. nukketeatteri, varjoteatteri, pöytäteatteri jne.)</li>
  <li>Oletko itse esiintynyt joskus jossakin?</li>
  <li>Suunnitelkaa ja toteuttakaa yhdessä/pienryhmissä joku esitys (nukketeatteri, sorminukketeatteri, näytelmä tms.).
    <ul>
      <li>Pohtikaa yhdessä, mikä on käsikirjoitus. Tehkää itse oma (esim. saduttamalla), tai valitkaa joku tuttu satu, josta esityksen voi tehdä. Onko esityksessä puhetta, vai esitetäänkö asiat liikkein, kuvien avulla tai musiikin/äänitehosteiden avulla?</li>
      <li>Mitä materiaaleja tarvitaan hahmojen valmistamiseen? (parittomat sormikkaat/lapaset, paperi, kartonki, pahvilaatikoiden materiaali, luonnonmateriaalit, muovailuvaha, savi, taikataikina jne) Vai näyttelettekö kenties itse?</li>
      <li>Missä esitys esitetään? Miten tehdään lavastukset erityyppisiin teatterimuotoihin? Voisiko esitys olla ulkona?</li>
      <li>Onko esityksessä musiikkia, äänitehosteita tms? Kuinka niitä saadaan? (kehosoittimilla, soittimilla, itsetehdyillä soittimilla, tietokoneella jne)</li>
      <li>Pohtikaa, kenelle esityksen voisi esittää (esim. oman ryhmän kesken, päiväkodin muille lapsiryhmille, lähialueen vanhainkodeille lähipäiväkodeille/kouluille, vanhemmille, etänä videon tms. välityksellä).</li>
    </ul>
  </li>
</ul>
<ul>
  <li>Vierailkaa teatterissa. (esim. lähiseudun harrastajateatterit, lasten taidekerhot tms.)</li>
  <li><a href="https://asiakas.kotisivukone.com/files/operatellus.tarjoaa.fi/Hei_tehdaan_musikaali.pdf"><strong>Hei_tehdaan_musikaali.pdf (kotisivukone.com)</strong></a></li>
  <li><a href="https://mieli.fi/fi/kirjat/el%C3%A4inlasten-el%C3%A4m%C3%A4%C3%A4-mielenterveystaitoja-p%C3%B6yt%C3%A4teatterin-keinoin"><strong>Eläinlasten elämää - Mielenterveystaitoja pöytäteatterin keinoin | MIELI Suomen Mielenterveys ry</strong></a><strong><br /><br /></strong></li>
  <li><a href="https://www.teatterimuseo.fi/"><strong>Teatterimuseo</strong></a></li>
</ul>
<p><strong>KOODITEHTÄVÄ 5.: Kirjain löytyy kirjeessä olevan leiman lyhenteestä.</strong></p>
<p>KOODITEHTÄVÄ JA TARINAN LOPPU -PALLURASIVU</p>
<p>KOODITEHTÄVÄ</p>
</body>
</html>
